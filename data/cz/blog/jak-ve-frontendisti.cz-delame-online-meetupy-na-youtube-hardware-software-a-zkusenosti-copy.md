---
template: blog-detail.twig
title: Ohlédnutí za FrontKon, prvním ročníkem konference Frontendisti.cz
description: Mnozí z vás se zúčastnili historicky první konference Frontendisti.cz,
  která proběhla na konci května. Přináším obsah v podobě záznamů a taky přicházím
  s vlastním subjektivním pohledem jakožto člena organizačního štábu.
image: ''
author: Martin Michálek

---
Mnozí z vás se zúčastnili [historicky první konference Frontendisti.cz](https://frontendisti.cz/konference), která proběhla na konci května. Přináším obsah v podobě záznamů a taky přicházím s vlastním subjektivním pohledem jakožto člena organizačního štábu.

Konference se myslím povedla. Přinesla 16 přednášek pro více než 600 účastníků a zdá se, že se nám vcelku i vydařil hlavní formální záměr – i přes téměř celodenní online program udržet vaši pozornost a do konference zamíchat trochu „lidštiny” a pocitu sounáležitosti komunity.

## Záznamy přednášek

Nyní jsou už pro všechny k dispozici kompletní záznamy přednášek i diskuzí.

Z obsahu vybírám pár kousků, hodných vaší zvýšené pozornosti:

* Ondřej Polesný: [Vite](https://www.youtube.com/watch?v=_I4891pbZdo&list=PLnXfazh66kVc-AY46ixdAGzlsfPtP4mx-&index=2) + [diskuze](https://www.youtube.com/watch?v=ALGMEfHmbUQ&list=PLnXfazh66kVfZBHWTRgNRfyQVNTOp0xBb&index=2)
* Riki Fridrich: [ESLint jako pán](https://www.youtube.com/watch?v=rshYLjwz2_U&list=PLnXfazh66kVc-AY46ixdAGzlsfPtP4mx-&index=3) + [diskuze](https://www.youtube.com/watch?v=I-cYAosFtVI&list=PLnXfazh66kVfZBHWTRgNRfyQVNTOp0xBb&index=1)
* Tereza Vaňková: [Den juniorní frontendistky](https://www.youtube.com/watch?v=rHR6awxWAZg&list=PLnXfazh66kVc-AY46ixdAGzlsfPtP4mx-&index=6) + [diskuze](https://www.youtube.com/watch?v=dqUqWanMwn8&list=PLnXfazh66kVfZBHWTRgNRfyQVNTOp0xBb&index=5)
* Radek Pavlíček: [Přístupnost](https://www.youtube.com/watch?v=Cj6kkzT5nRA&list=PLnXfazh66kVc-AY46ixdAGzlsfPtP4mx-&index=10) + [diskuze](https://www.youtube.com/watch?v=CgucaRDnW04&list=PLnXfazh66kVfZBHWTRgNRfyQVNTOp0xBb&index=8)
* Borek Bernard: [Pokročilá práce s Next.js](https://www.youtube.com/watch?v=1LUj7ii5KNM&list=PLnXfazh66kVc-AY46ixdAGzlsfPtP4mx-&index=15) + [diskuze](https://www.youtube.com/watch?v=ux7YHZ-2KJk&list=PLnXfazh66kVfZBHWTRgNRfyQVNTOp0xBb&index=13)

Ale víte vy co? Podívejte se na všechny. Na YouTube kanále Frontendistů najdete dva playlisty, jeden [pro přednášky](https://www.youtube.com/playlist?list=PLnXfazh66kVc-AY46ixdAGzlsfPtP4mx-), druhý pro [diskuzní session](https://www.youtube.com/playlist?list=PLnXfazh66kVfZBHWTRgNRfyQVNTOp0xBb) ke každé přednášce.

## 20 000 židů pod mořem: Herci v době pandemie

Ideální program na prázdniny, co myslíte?

Do programu se nám povedlo dostat také skeč natočenou na míru konferenci od tohoto známého divadelního spolku. Jak dopadnou herci hledající práci na pozici frontendisty?

## Subjektivní shrnutí spoluorganizátora

Bylo to náročné, ale stálo to za to. Online podoba má své limity, ale soudě podle vašich ohlasů, ale také podle statistik sledování z platformy Hopin, vás to vydrželo bavit opravdu dlouho.

### Předtočené přednášky a limitovaná délka

Přednášky jsme podle obsahu kvůli udržení pozornosti limitovali na maximální čas 20, 10 a 5 minut a všechny byly předtočené, abychom mohli s řečníky ladit obsah i formu. Toto se velmi osvědčilo a spolupráce se spíkry byla výborná.

Lidé nás díky online formě sledovali z pohodlí domova, všemi možnými způsoby:

### Scénář a moderátoři

Vytěžili jsme naše zkušenosti ze streamů a kolegové piplali scénář, který v kombinaci s osvědčenými moderátorskými dvojicemi doplnil vysoké tempo přednášek o lidský prvek. Podle ohlasů se moderátoři velmi líbili i vám.

### Diskuzní sessions

Nejsilnější část programu vznikla jakoby mimochodem, opět z touhy zatraktivnit online podobu a přidat prvek interakce. Diskuzní session po každé přednášce měly velmi dobrou sledovanost, lidé se zapojovali a původní téma se rozšířilo o celou řadu nových úhlů pohledu. Až se mi zdá, že jsme tímto vytvořili hlavní formu konference. Až se budete dívat na přednášky, nezapomeňte si ke každé pustit diskuzi.

Diskuzi o Tailwind CSS jsme pojali jako [další díl podcastu](https://www.vzhurudolu.cz/podcast/198-podcast-tailwind) ze Vzhůru dolů:

### Odbočky jinam

Věděli jsme, že musíme zapojit moment překvapení. Proto jsme, kromě střídání moderátorů, přednášek s diskusemi, pozvánkám do stánku partnerů přidali ještě tři „kulturní vložky“ — [20 tisíc židů pod mořem](https://www.youtube.com/watch?v=ZR3n1vD4xGo) a [fpohybu](https://www.youtube.com/watch?v=g_QYYETvYZM) do směsi přidali humor a pohyb a DJ Alessio Busta zase hudbu během předělů.

### Co zlepšit příště?

Tak jistě. Ke zlepšování jsme toho, s přispěním vaší zpětné vazby, našli hodně. Víme, že některé přednášky neměly ideální zvuk; že odejít na diskuzi po přednášce znamenalo obětovat další přednášku v programu; že jsme pro setkávání lidí málo vytěžili funkce Hopinu jako je networking a kuchyňka…

A že by bylo nejlepší se prostě potkat naživo. To otevírá téma dalšího ročníku. Ten za á udělat chceme a za bé jej chceme udělat jako běžnou nebo alespoň hybridní konferenci. To otevírá důležité téma – potřebujeme totiž vaši pomoc.

## Ohlasy

Hezké shrnutí hned po konferenci připravil [Jan Polzer na Maxiorel.cz](https://www.maxiorel.cz/ohlednuti-za-historicky-prvni-ceskou-frontendovou-konferenci):

> Celkově se akce zcela jistě podařila. Přidám ještě pochvalu za vlastní znělku a animaci s logem konference v předělech.

Další ohlas je od [Dawe design](https://www.dawedesign.cz/blog/prvni-ceska-frontendova-konference):

> Na samotný závěr bychom rádi poděkovali organizátorům akce, a to především za to, jak perfektně zvládli organizaci, sestavili celý harmonogram a také za to, že v průběhu konference nebyl jediný technický problém.

Další ohlasy najdete na Twitteru pod [hashtagem #FrontKon](https://twitter.com/hashtag/frontkon).

## Co dál a jak nám můžete pomoci?

FrontKon znamenal pro komunitu Frontendistů a celý organizační štáb velký skok vpřed. Vidíme spoustu dalších možností, ale potřebujeme se personálně trochu rozšířit. Aktuálně hledáme dva lidi nebo jednoho se dvěma superschopnostmi:

* Člověka, který by nám pomohl s organizací konference a průběžného celoročního chodu komunity.
* Člověka, který by nám pomohl se správou sociálních sítí.

Obě role si spolek může dovolit odměňovat penězi a jde o práci na jednotky hodin měsíčně, která se v prvém případě může v měsících před konferencí zvrtnout na desítky hodin. Více informací vám rád sdělím na e-mailu [martin.michalek@frontendisti.cz](mailto:martin.michalek@frontendisti.cz?subject=Pr%C3%A1ce%20pro%20Frontendisty).

Pokud se chcete zapojit do dalších streamů (nebo meetupů, jakmile je bude možné organizovat) jako přednášející, je možné [přihlásit přednášku](https://docs.google.com/forms/d/e/1FAIpQLSe4mba2CAA8eFSaCJtypDkAQzmVmuhSNAP7VwuOIqLj8xEySA/viewform?usp=send_form).

## Poděkování

Díky všem přednášejícím a organizátorům, partnerům či podporovatelům. Čas na závěrečné titulky!

Na závěr jednou odkazy na záznamy: [přednášky](https://www.youtube.com/playlist?list=PLnXfazh66kVc-AY46ixdAGzlsfPtP4mx-) & [diskuzní session](https://www.youtube.com/playlist?list=PLnXfazh66kVfZBHWTRgNRfyQVNTOp0xBb).