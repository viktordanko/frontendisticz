---
template: blog-detail.twig
title: "#FrontKon: První česká frontendová konference"
description:
image: ''
author: Martin Michálek

---
Tohle je velká věc, alespoň pro mě. Ve štábu spolku Frontendisti.cz organizujeme [první českou frontendovou konferenci](https://frontendisti.cz/konference/) a zhmotňujeme tak něco, o čem už dlouhá léta mluvíme.

* Kdy? **V sobotu 29. května od 10:00 do 16:30.**
* Kde? **Online na platformě Hopin.**

Už je dokonce známo, jaký program na vás čeká. Tohle mám totiž na starosti já.

## Na jaké přednášky se můžete těšit?

Tohle mám na komunitách rád. Že to nestojí na jednom člověku, že je to živý organismus, který často překvapí. Přes Call for Papers jsme dostali tak velkou hromadu nabídek k přednášení, že bylo opravdu těžké vybírat.

Další těžký úkol na mě čeká teď – vytáhnout z programu pár nejzajímavějších bodů. Přesto se o to pokusím. Červenou nití programu jsou „témata, která přinášejí změnu”:

* [Jan Bien](https://www.webmistr.wtf/) bude mluvit o frameworku **Tailwind CSS**.
* [Ondřej Polesný](https://ondrabus.com/) z [Kentico](https://www.kentico.com/) nám představí nástroj **Vite**.
* [Ondřej Žára](https://ondras.zarovi.cz/) ze [Seznamu](https://vyvojari.seznam.cz/) dorazí ukázat **10 novinek v CSS**.
* [Vojtěch Dobeš](https://www.linkedin.com/in/vojtechdobes/?locale=cs_CZ) z [ContentKing](https://www.contentkingapp.com/) bude mluvit o kombinaci **Apollo a Typescriptu**.
* [Zuzana Šumlanská](https://www.linkedin.com/in/zuzana-sumlanska/?originalSubdomain=cz) z [PageSpeed.cz](https://pagespeed.cz/) připravuje přednášku o **častých chybách, které kazí Web Vitals**.
* [Riki Fridrich](https://www.vzhurudolu.cz/lektori/riki-fridrich) vám chce ukázat, **jak na vlastní ESLint pravidlo s autofixem**.

Celý program, složený ze 16 dvaceti- nebo pětiminutových přednášek najdete na webu.

## Proč dorazit v sobotu 29. května?

Záznam je v ceně a přednostně jej dostanou majitelé vstupenek, ale byla by škoda u toho nebýt. I když je to sobota a může být hezky. Nepřipravujeme totiž pasivní stream, ale pracujeme na tom, aby vás to s námi v sobotu na místě bavilo:

* Po každé přednášce se otevře **moderovaná diskuze s řečníkem**, ke které se můžete aktivně přidat.
* Zájemci se mohou zúčastnit **networkingu a programu na partnerských stáncích**.
* Proběhnou dvě moderované diskuze, do kterých můžete vstoupit: **o Tailwindu** (se mnou a Robinem Pokorným v rámci [Podcastu ze Vzhůru dolů](https://www.vzhurudolu.cz/podcast)) **a o headless CMS** (kterou povede hlavní organizátor Tomáš Hejč).
* Máme také připravené překvapení z oblastí, které byste možná nečekali a v přestávkách bude **hrát DJ**.

Platforma [Hopin](https://hopin.com/) je stavěná tak, aby účastníci mohli být aktivní a [procházet se konferencí](https://www.youtube.com/watch?v=JgGVOlbOPUU) podobně jako je to u offline zážitku.

Věřím, že vás to na místě bude bavit. Buďte u první české frontendové konference.

## Vstupenky

Vstupné jsme nastavil velmi ekonomicky, lístek stojí **290 Kč**.

Máme také skupinové balíčky vstupenek pro firmy a nabídku pro ty, kteří se chtějí stát podporovateli komunity Frontendisti.cz.

**Těším se, že se uvidíme →** [**https://frontendisti.cz/konference**](https://frontendisti.cz/konference "https://frontendisti.cz/konference")**.**
