---
template: blog-detail.twig
title: Jaký byl rok 2022 v komunitě Frontendisti.cz?
description: Komunita Frontendisti.cz prožila velmi plodný rok 2022. Pojďme si shrnout
  všechno, co se povedlo.
image: "../img/illust/fe_komunita_img_4192-jpg.jpg"
author: Martin Michálek

---
Komunita Frontendisti.cz prožila velmi plodný rok 2022. Pojďme si shrnout všechno, co se povedlo.

## **WebExpo 2022 (Collab with Frontendisti.cz)**

![](../img/illust/fe_webexpo-fe.jpeg)  
Chtěli jsme větší konferenci pro českou frontendovou komunitu, chtěli jsme ji prezenčně, chtěli jsme ji dobře zorganizovanou. Pak nás se Šárkou Strossovou napadlo prostě [Frontendisty spojit s WebExpem](https://frontendisti.cz/blog/pozvanka-na-webexpo-2022-collab-with-frontendisti.cz.html) v rámci specializované jednodenní akce. Díky velkému množství zájemců z Call for Papers (ještě jednou díky!) je z toho velké množství [zajímavého obsahu v angličtině](https://www.youtube.com/watch?v=gdBBzgcSfzM&list=PLnXfazh66kVf_SpXE1fuE6X_7Tq2QS_zN). Už jste to všechno viděli?

## **Spolupráce s ReactGirls a se SlidesLive**

![](../img/illust/fe_youtube.jpg)

Jako předseda spolku, který zajišťuje služby pro největší českou frontendovou komunitu, vždycky hledám způsoby, jak věci dělat efektivněji a co nejvíce je delegovat mimo organizační štáb. Přece jen to všichni děláme ve svém volném čase a zadarmo, že ano. Jsem proto rád, že si teď více pomáháme [s komunitou ReactGirls](https://reactgirls.com/) a i díky naší spolupráci zajišťuje nově natáčení akcí firma [SlidesLive](https://slideslive.com/), která oběma spolkům vyšla velmi vstříc. [Videa na našem YouTube](https://www.youtube.com/@FrontendistiCz/videos) proto přibývají snáze a mají i vyšší kvalitu.

## **Nováčci v organizačním štábu**

Vzhledem k povaze práce pro komunitu je jasné, že lidé přicházejí a odcházejí. My se v posledních letech velmi snažíme, abychom štáb spíše rozmnožovali a provoz spolku nebyl závislý jen na nejužším tříčlenném vedení. Jsem moc rád, že brněnskou buňku letos obohatila [Jana Nečasová](https://www.linkedin.com/in/jananecasova4/), tu pražskou pak [Jiří Cerhan](https://www.linkedin.com/in/ji%C5%99%C3%AD-cerhan-02b30332/). O sociální sítě se nám nově stará Verča Urbášková, díky čemuž jsem si oddychl hlavně já. :)

## **Post-covid doba a meetupy zase osobně**

![](../img/illust/fe_komunita_img_4192-jpg.jpg)

Covid sice neodešel, ale jsem ještě pořád překvapený, jak náhle jsme se jako společnost letos na jaře vrátili do předcovidových kolejí. Jistě víte, že jsme pandemické dva roky strávili vysíláním zpočátku velmi úspěšných streamů. Je ale vidět, že se lidé od letoška těšili hlavně na osobní setkávání. Od podzimu už nestreamujeme a těšíme se na vás osobně, jako za starých časů. Sledujte [náš Meetup.com](https://www.meetup.com/frontendisti/), kde zveřejňujeme termíny akcí. Každý měsíc je jedna akce v Praze a jedna v Brně.

Dále už to vezmu velmi stručně, v několika odrážkách:

* Velmi dobře se nám rozjel newsletter, hlavně díky [Zuzce Šumlanské](https://www.linkedin.com/in/zuzana-sumlanska/). Pokud moc nejste na sociálních sítích, určitě se k odběru novinek e-mailem [přihlaste na našem webu](https://frontendisti.cz/).
* S [Markem Velasem](https://www.linkedin.com/in/marek-velas/) a jeho [EDUPunk](https://edupunk.cz/) se povedla domluvit série „soft-talků“ pro vývojáře na nevývojářská témata. Začali jsme s [Petrou Nulíčkovou](https://www.petranulickova.cz/) a tématem [na co si dát pozor při hledání nové práce](https://www.youtube.com/watch?v=KDhjQviA-qM). (Když ptáčka lapají…)

Jaké máme plány na rok 2023? Dále budovat stabilní organizační tým, ale hlavně vztahy v komunitě, přinášet další kvalitní obsah, třeba prostřednictvím nějaké větší akce… Uvidíme. 🙂

Velmi bych chtěl poděkovat našim celoročním partnerům ([Emplify](https://emplifi.io/) a [Artin](https://www.artin.cz/)), dále pak členkám a členům komunity Frontendisti.cz, všem přednášejícím, kteří se přišli podělit, a všem ze štábu, který to celé umožňuje.

Hezký konec roku a ať se vám ten příští vydaří!